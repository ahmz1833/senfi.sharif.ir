---
id: sharif-senfi-regulations
title: آیین‌نامه و شیوه‌نامه‌های شورای صنفی دانشجویان دانشگاه صنعتی شریف
sidebar_position: 1
slug: /sharif-senfi-regulations
---

import TOCInline from '@theme/TOCInline';
import Admonition from '@theme/Admonition';

<div dir="rtl">

# آیین‌نامه و شیوه‌نامه‌های شورای صنفی دانشجویان دانشگاه صنعتی شریف
این آیین‌نامه هنوز در دست تدوین و تکمیل است. 

تدوین اولیه این سند توسط بهادر هادی و با همکاری آریا ترابی، فرزاد رحمانی، سینا صفی‌زاده و امیرمهدی نامجو انجام شده است.
<TOCInline toc={toc} />

---

## فصل اول: کلیات، تعاریف و ارکان

<details open>
<summary>مشاهده مواد فصل اول</summary>

<Admonition type="tip" title="راهنما">
این فصل شامل مقدمه، تعاریف و ارکان شورا است.
</Admonition>

### ماده ۱: مقدمه، مرجعیت و هدف

این آیین‌نامه به منظور تبیین دقیق ساختار، اصول حاکم، شرح وظایف، اختیارات و کلیه فرآیندهای اجرایی، نظارتی و مدیریتی «شورای صنفی دانشجویان دانشگاه صنعتی شریف» (که از این پس «شورا» نامیده می‌شود) تدوین گردیده است.

این سند، عالی‌ترین میثاق درونی اعضا و مبنای قانونی کلیه فعالیت‌های شورا است. هر کاندیدایی که در انتخابات شورا شرکت کرده و با کسب آرای لازم به عضویت شورا درمی‌آید، به‌طور ضمنی متعهد به رعایت دقیق و کامل مفاد این آیین‌نامه در تمامی شرایط می‌باشد و التزام به آن برای تمامی ارکان و اعضا لازم‌الاجرا است.

---

### ماده ۲: تعاریف

اصطلاحات به کار رفته در این آیین‌نامه در معانی مشروحه ذیل به کار می‌روند:

- **دانشگاه:** دانشگاه صنعتی شریف
- **معاونت:** معاونت دانشجویی دانشگاه صنعتی شریف
- **دوره:** از زمان انتخاب دبیر پس از انتخابات شوراهای واحدها تا انتخاب دبیر پس از انتخابات بعدی شوراهای واحدها
- **ارکان شورا:** نهادهای اصلی تشکیل‌دهنده شورا که در ماده ۳ این آیین‌نامه تعریف شده‌اند
- **عضو فعال:** عضوی از شورای عمومی که طبق تعاریف این آیین‌نامه، دارای حق رأی در جلسات شورای عمومی است
- **شورایار:** عضوی از شورای عمومی که فاقد حق رأی در جلسات شورای عمومی است اما حق حضور و مشارکت در بحث‌ها را دارد
- **اکثریت مطلق:** کسب بیش از نصف آرای اعضای دارای حق‌ رأی در رأی‌گیری
- **اکثریت نسبی:** کسب بیشترین تعداد رأی در مقایسه با سایر گزینه‌ها
- **دو سوم آرا:** کسب حداقل دو سوم آرای اعضای دارای حق‌رأی در رأی‌گیری به‌صورت نقصانی

---

### ماده ۳: ارکان شورا

ساختار شورا برای تضمین تفکیک قوا و کارآمدی، از شش رکن اصلی به شرح ذیل تشکیل می‌شود:

1. **شورای عمومی:** رکن عالی قانون‌گذاری، سیاست‌گذاری و نظارت کلان
2. **هیئت رئیسه شورای عمومی:** رکن مدیریتی و نظارتی مستقل از بدنه اجرایی
3. **شورای مرکزی:** رکن اجرایی و نماینده رسمی شورا
4. **کارگروه‌ها و زیرگروه‌ها:** زیرمجموعه‌های تخصصی و عملیاتی شورا
5. **شوراهای واحد صنفی:** هر یک از شوراهای صنفی مستقل دانشکده‌ها یا خوابگاه‌های دانشگاه
6. **شورای ادوار:** مرجع انتقال تجربیات و ارائه مشورت به شورا

</details>

## فصل دوم: شورای عمومی

<details open>
<summary>مشاهده مواد فصل دوم</summary>

<Admonition type="tip" title="راهنما">
این فصل به ساختار، ترکیب، وظایف و نحوه برگزاری جلسات شورای عمومی می‌پردازد.
</Admonition>

### ماده ۴: تعریف و جایگاه

شورای عمومی رکن عالی قانون‌گذاری، سیاست‌گذاری و نظارت کلان در ساختار شورای صنفی است. مصوبات و تصمیمات این شورا برای سایر ارکان لازم‌الاجراست.

---

### ماده ۵: ترکیب و سطوح عضویت

شورای عمومی دارای دو سطح عضویت متشکل از کلیه «اعضای فعال» و «شورایاران» شورا است. تنها دانشجویان مشغول به تحصیل می‌توانند عضو فعال و یا شورایار شورای عمومی باشند.

- **عضو فعال:** به عضوی از شورای عمومی اطلاق می‌گردد که دارای حق رأی بوده و حداقل یکی از شرایط ذیل را احراز نماید:
  - عضو شورای مرکزی وقت باشد
  - عضو پیوسته حداقل یکی از کارگروه‌ها یا زیرگروه‌ها باشد
  - عضو یکی از شوراهای صنفی واحدها باشد و کمتر از ۲ ماه از اولین جلسه شورای عمومی دوره گذشته باشد
  - از اعضای ادوار پیشین شورای عمومی بوده و با رأی اکثریت مطلق شورای مرکزی وقت، حق حضور به‌عنوان عضو فعال در شورای عمومی وقت را پیدا کرده باشد (تصمیم‌گیری در این خصوص، پس از انتخاب دبیر و پیش از اولین جلسه شورای عمومی و بر عهده شورای مرکزی است)

- **شورایار:** به عضوی از شورای عمومی اطلاق می‌گردد که فاقد حق رأی در شورای عمومی بوده و دارای حداقل یکی از شرایط زیر است:
  - عضو شورای مرکزی تشکل‌های سیاسی رسمی دانشگاه نباشد
  - عضو موقت حداقل یکی از کارگروه‌ها یا زیرگروه‌ها باشد
  - از اعضای ادوار پیشین شورای مرکزی باشد (و هیچ شرطی از شروط عضو فعال را نداشته باشد)
  - از اعضای ادوار پیشین و یا دوره وقت شورای صنفی واحدها باشد (و هیچ شرطی از شروط عضو فعال را نداشته باشد)

---

### ماده ۶: وظایف و اختیارات شورای عمومی

- انتخاب مسئولین کارگروه‌ها و اعضای هیئت رئیسه شورای عمومی مطابق با فرآیندهای مشخص شده در این آیین‌نامه
- سیاست‌گذاری کلان و تصویب نهایی طرح‌ها، آیین‌نامه‌ها و خط‌مشی‌های اصلی شورا
- نظارت بر عملکرد کلیه ارکان، به ویژه شورای مرکزی و هیئت رئیسه، از طریق سازوکارهایی چون استیضاح و عزل
- تصویب نهایی هرگونه اصلاح یا تغییر در مفاد این آیین‌نامه
- بررسی و تصویب نهایی بودجه و گزارش‌های مالی ارائه شده توسط شورای مرکزی

---

### ماده ۷: جلسات و نصاب قانونی

هیئت رئیسه موظف است حداکثر ظرف مدت دو هفته پس از انتخاب دبیر شورای مرکزی، اولین جلسه شورای عمومی را برگزار نماید. پس از آن، جلسات عادی شورای عمومی به دعوت هیئت رئیسه و جلسات فوق‌العاده به درخواست هیئت رئیسه، شورای مرکزی یا یک‌پنجم اعضای فعال تشکیل می‌شود. هیئت رئیسه موظف است هر ۳۰ روز یک‌بار حداقل یک جلسه شورای عمومی را برگزار نماید.

جلسات شورای عمومی با حضور حداقل یک‌سوم اعضای فعال رسمیت می‌یابد. مصوبات شورای عمومی با رأی اکثریت مطلق اعضای حاضر دارای حق رأی اتخاذ می‌شود، مگر در مواردی که در این آیین‌نامه نیازمند حد نصاب دیگری (مانند دو سوم آرا) باشد.

</details>

## فصل سوم: هیئت رئیسه شورای عمومی

<details open>
<summary>مشاهده مواد فصل سوم</summary>

<Admonition type="tip" title="راهنما">
این فصل به ساختار، نحوه انتخاب و وظایف هیئت رئیسه شورای عمومی می‌پردازد.
</Admonition>

### ماده ۸: تعریف و جایگاه

هیئت رئیسه شورای عمومی صنفی دانشجویان، رکنی مستقل و نظارتی است که با هدف نظارت بر حسن اجرای آیین‌نامه و تضمین شفافیت فرآیندها، اجرای دقیق مفاد آیین‌نامه، و مدیریت مؤثر جلسات شورای عمومی تشکیل می‌شود. این هیئت به‌عنوان نهادی بی‌طرف، بر عملکرد ارکان اجرایی و نظارتی شورا نظارت داشته و از استقلال کامل در برابر بدنه اجرایی برخوردار است.

---

### ماده ۹: ترکیب و نحوه انتخاب

- **ترکیب:** هیئت رئیسه متشکل از سه عضو است که از میان اعضای فعال شورای عمومی و به مدت یک دوره انتخاب می‌شوند. این هیئت شامل یک رئیس و دو نایب‌رئیس بوده که انتخاب رئیس به عهده خود اعضای هیئت رئیسه است و در طول دوره و با نظر خود اعضای هیئت رئیسه، می‌تواند این مسئول تغییر کند
- **شرایط احراز:** کاندیداهای عضویت در هیئت رئیسه باید عضو فعال شورای عمومی بوده و به‌طور همزمان در شورای مرکزی عضویت نداشته باشند
- **نحوه انتخاب:** اعضای هیئت رئیسه در اولین جلسه شورای عمومی هر دوره، از طریق رأی‌گیری با اکثریت نسبی اعضای فعال حاضر، برای مدت یک سال انتخاب می‌شوند. انتخاب رئیس هیئت رئیسه توسط خود اعضای هیئت رئیسه و در هر زمان از دوره امکان‌پذیر است
- **شفافیت فرآیند:** فرآیند کاندیداتوری و رأی‌گیری باید به‌صورت شفاف و با رعایت اصول بی‌طرفی برگزار شود و نتایج آن بلافاصله به اطلاع اعضای شورا برسد

---

### ماده ۱۰: وظایف و اختیارات

- **مدیریت جلسات:** برنامه‌ریزی و ارائه تقویم سالانه، ارسال فراخوان و اداره جلسات عادی و فوق‌العاده شورای عمومی، تنظیم دستور جلسات، و نظارت بر فرآیندهای رأی‌گیری به‌منظور تضمین نظم و کارآمدی جلسات
- **نظارت بر اجرای آیین‌نامه:** نظارت عالی بر رعایت مفاد آیین‌نامه توسط تمامی ارکان شورا، ارائه تذکرات رسمی در صورت بروز تخلف، و گزارش‌دهی به شورای عمومی در موارد نقض آیین‌نامه
- **نظارت بر انتخابات داخلی:** نظارت جامع و بی‌طرفانه بر تمامی مراحل انتخابات داخلی شورا، از جمله احراز صلاحیت کاندیداها، برگزاری انتخابات، و تأیید صحت نتایج نهایی
- **حل‌وفصل اختلافات:** مرجع داوری و حل تعارضات میان ارکان شورا یا در تفسیر مفاد آیین‌نامه، با رعایت اصول انصاف و شفافیت
- **پاسخگویی شورا:** ایجاد سازوکارهای لازم برای پرس‌وجو و پاسخگویی شورای مرکزی به اعضای شورای عمومی، و نظارت بر فرآیندهای استیضاح و عزل اعضای شورای مرکزی در صورت لزوم
- **تأیید امور محرمانه:** بررسی و تأیید درخواست‌های شورای مرکزی برای محرمانه تلقی شدن بخشی از مذاکرات یا مصوبات، با رعایت اصول شفافیت و ضرورت محرمانگی
- **مدیریت دعوت و حضور مهمانان:** مدیریت فرآیند دعوت، هماهنگی، و حضور مهمانان در جلسات شورای عمومی، شامل اعضای شورای ادوار، مسئولین دانشگاه، یا سایر اشخاص مرتبط. شورای مرکزی می‌تواند با رأی اکثریت مطلق اعضای خود، پیشنهاد دعوت از مهمانان را مطرح کند، اما فرآیند دعوت، هماهنگی، و مدیریت حضور مهمانان بر عهده هیئت رئیسه است

---

### ماده ۱۱: استعفا، عزل و جایگزینی

در صورت استعفای داوطلبانه یا عزل یکی از اعضای هیئت رئیسه، کرسی خالی‌شده از طریق برگزاری انتخابات میان‌دوره‌ای ظرف مدت حداکثر یک ماه تکمیل می‌شود. مسئولیت نظارت بر انتخابات میان‌دوره‌ای بر عهده اعضای باقی‌مانده هیئت رئیسه است. در صورت خالی بودن تمامی کرسی‌های هیئت رئیسه، این وظیفه به کمیته‌ای متشکل از سه عضو منتخب شورای ادوار واگذار می‌شود.

</details>

## فصل چهارم: شورای مرکزی

<details open>
<summary>مشاهده مواد فصل چهارم</summary>

<Admonition type="tip" title="راهنما">
این فصل به ساختار، ترکیب، وظایف و نحوه انتخاب شورای مرکزی می‌پردازد.
</Admonition>

### ماده ۱۲: تعریف و جایگاه

شورای مرکزی رکن اجرایی اصلی و نماینده رسمی شورا است که مسئولیت راهبری و مدیریت کلیه فعالیت‌های اجرایی را بر عهده دارد.

---

### ماده ۱۳: ترکیب و نحوه انتخاب

شورای مرکزی متشکل از دبیر، نایب‌دبیر، مسئولین کارگروه‌ها و نماینده واحدها است.

- **دبیر:** دبیر شورای مرکزی در جلسه‌ای با حضور اکثریت مطلق دبیران واحدها و برای یک دوره کامل انتخاب می‌شود. کاندیدای این مقام باید از میان دبیران فعلی شوراهای صنفی واحدها باشد که کاندیداتوری خود را رسماً اعلام نموده است. فرآیند انتخاب در یک سازوکار دو مرحله‌ای صورت می‌پذیرد: در مرحله اول، کاندیدایی که موفق به کسب اکثریت مطلق آرای نمایندگان حاضر شود، به‌عنوان دبیر انتخاب می‌گردد. چنانچه در مرحله نخست هیچ کاندیدایی حائز این اکثریت نشود، انتخابات به مرحله دوم کشیده شده و دو کاندیدایی که بیشترین آرا را کسب کرده‌اند با یکدیگر رقابت می‌کنند. در این مرحله، کاندیدایی که اکثریت نسبی آرا را به دست آورد، انتخاب خواهد شد. مدیریت جلسه انتخاب دبیر بر عهده کمیته اجرایی انتخابات است.

- **نایب‌دبیر:** پس از انتخاب دبیر، وی در اولین جلسه رسمی شورای عمومی، یکی از اعضای فعال شورای عمومی را به‌عنوان کاندیدای نایب‌دبیری معرفی می‌کند. کاندیدای معرفی‌شده در صورت کسب اکثریت مطلق آرای اعضای شورای عمومی به‌عنوان نایب‌دبیر و تا پایان دوره منصوب می‌شود. در صورتی که کاندیدای پیشنهادی اکثریت مطلق آرا را کسب نکند، دبیر می‌تواند تا حداکثر دو بار دیگر در همان جلسه کاندیدای جدیدی معرفی نماید. چنانچه پس از سه نوبت معرفی، نایب‌دبیر انتخاب نشود، شورای عمومی تا حداکثر دو هفته مسئول انتخاب نایب‌دبیر خواهد بود. در این حالت، نایب‌دبیر از میان اعضای فعال شورای عمومی که کاندیداتوری خود را به‌صورت رسمی اعلام کرده‌اند، با کسب اکثریت نسبی آرای شورای مرکزی و تحت نظارت هیئت رئیسه شورای عمومی انتخاب می‌شود.

- **مسئولین کارگروه‌ها:** به انتخاب مسئولین کارگروه‌ها به تفصیل در فصل مربوطه پرداخته خواهد شد.

- **نمایندگان واحدها:** نمایندگان شوراهای صنفی دانشکده‌ها و خوابگاه‌های دانشگاه که از سوی واحد خود و با تایید دبیر واحد به عضویت شورای مرکزی درمی‌آیند.

---

### ماده ۱۴: وظایف و اختیارات شورای مرکزی

- اجرای دقیق مصوبات و سیاست‌های تصویب‌شده در شورای عمومی
- ایفای نقش به عنوان نماینده رسمی و حقوقی شورا در کلیه مذاکرات و مکاتبات
- هماهنگی، راهبری و نظارت بر عملکرد کارگروه‌ها و زیرگروه‌ها
- مدیریت امور جاری و دفتری شورا و پاسخگویی به مراجعات دانشجویان
- تصمیم‌گیری در موارد فوری یا مواردی که در آیین‌نامه مسکوت مانده است (به عنوان رویه موقت)
- تهیه و ارائه گزارش‌های دوره‌ای از عملکرد به شورای عمومی
- بررسی و تصویب نهایی پیشنهادهای ارتقاء عضویت اعضا از «موقت» به «پیوسته»

---

### ماده ۱۵: وظایف تفکیکی اعضا

- **وظایف دبیر:** نظارت عالی و استراتژیک بر حسن عملکرد کلیه ارکان و کارگروه‌ها، مدیریت جلسات شورای مرکزی، ایفای نقش به عنوان سخنگوی اصلی و رسمی شورای صنفی مرکزی، هدایت کلان شورا و تعیین خط‌مشی‌ها و اولویت‌ها در چارچوب مصوبات شورای مرکزی
- **وظایف نایب‌دبیر:** مدیریت امور داخلی و اجرایی شورای مرکزی، برنامه‌ریزی، هماهنگی و پیگیری برگزاری جلسات شورای مرکزی و همچنین تدوین و آرشیو صورت‌جلسات آن، مدیریت امور مالی، مدیریت امور دفتر شورا و هماهنگی‌های اجرایی، ایفای نقش به عنوان جانشین دبیر در غیاب وی
- **وظایف مشترک دبیر و نایب‌دبیر:** امضای کلیه مکاتبات رسمی، اسناد مالی و اوراق تعهدآور شورا، مسئولیت حفظ، نگهداری و استفاده از مهر رسمی شورا، نمایندگی حقوقی و رسمی شورا در برابر مسئولین دانشگاه و سایر نهادها
- **وظایف نماینده واحدها:** انتقال نظام‌مند مشکلات واحد خود به شورای مرکزی و گزارش تصمیمات مرکز به واحد خود و ارائه گزارش شفاهی مستمر از وضعیت واحد خود در جلسات شورای مرکزی

---

### ماده ۱۶: نحوه مدیریت و برگزاری جلسات شورای مرکزی

- تشکیل جلسات شورای مرکزی: دبیر شورای مرکزی موظف است اولین جلسه رسمی شورای مرکزی را حداکثر ظرف مدت یک هفته پس از دریافت گزارش تکمیل ساختار حداقلی از سوی تمامی کارگروه‌ها، برگزار نماید. پس از آن، جلسات شورای مرکزی به‌صورت منظم و حداقل یک بار در ماه برگزار می‌شود. جلسات می‌توانند به‌صورت حضوری یا در صورت ضرورت، به‌صورت مجازی با استفاده از ابزارهای ارتباطی مورد تأیید شورای مرکزی برگزار شوند. دبیر شورای مرکزی موظف است تقویم جلسات منظم را در ابتدای هر دوره تنظیم و به اطلاع اعضا برساند. جلسات فوق‌العاده نیز بنا به درخواست دبیر، نایب‌دبیر یا حداقل یک‌سوم اعضای شورای مرکزی و با تأیید اکثریت مطلق اعضای شورا تشکیل می‌شود. دعوت‌نامه رسمی جلسات، شامل زمان، مکان، دستور جلسه و سایر جزئیات لازم، باید حداقل ۲۴ ساعت قبل از برگزاری جلسه توسط دبیر یا نایب‌دبیر به اعضا ابلاغ شود. دبیر یا نایب‌دبیر با هماهنگی اعضای شورای مرکزی می‌توانند برای بررسی موضوعات تخصصی، از نمایندگان واحدها، اعضای کارگروه‌ها یا کارشناسان خارج از شورا دعوت به عمل آورند. این افراد حق رأی نداشته و صرفاً به‌عنوان مشاور یا ارائه‌دهنده گزارش در جلسه حضور می‌یابند.
- دستور جلسات: دستور جلسات شورای مرکزی شامل موضوعات مرتبط با وظایف و اختیارات شورا، از جمله بررسی مسائل صنفی واحدها، تصمیم‌گیری در خصوص سیاست‌گذاری‌های کلان، نظارت بر عملکرد کارگروه‌ها، و رسیدگی به درخواست‌ها یا شکایات اعضای جامعه دانشگاهی است. دستور جلسه توسط دبیر و با مشورت نایب‌دبیر و مسئولین کارگروه‌ها تهیه می‌شود. اعضای شورای مرکزی می‌توانند پیشنهادات خود برای دستور جلسه را حداقل ۴۸ ساعت قبل از برگزاری جلسه به دبیر ارائه دهند. در جلسات فوق‌العاده، دستور جلسه محدود به موضوع یا موضوعاتی است که به دلیل آن جلسه تشکیل شده است. اولویت‌بندی موضوعات دستور جلسه با نظر اکثریت نسبی اعضای حاضر در جلسه تعیین می‌شود.
- مدیریت جلسات: مدیریت جلسات شورای مرکزی بر عهده دبیر است. در صورت غیبت دبیر، نایب‌دبیر وظایف مدیریتی جلسه را بر عهده می‌گیرد. در صورتی که هیچ‌یک از دبیر یا نایب‌دبیر حضور نداشته باشند، شورای مرکزی از میان اعضای حاضر، با رأی اکثریت نسبی، یک نفر را به‌عنوان مدیر موقت جلسه انتخاب می‌کند. مدیر جلسه موظف است جلسه را طبق دستور جلسه پیش برده، نظم را برقرار کرده و از رعایت آیین‌نامه و زمان‌بندی بحث‌ها اطمینان حاصل نماید. مدیر جلسه همچنین مسئول تنظیم صورت‌جلسه و ثبت تصمیمات اتخاذ شده است.
- نحوه برگزاری و تصمیم‌گیری: جلسات شورای مرکزی با حضور حداقل دوسوم اعضای دارای حق رأی رسمیت می‌یابد. تصمیمات شورا با رأی اکثریت نسبی اعضای حاضر در جلسه اتخاذ می‌شود، مگر در مواردی که آیین‌نامه اکثریت مطلق یا شرایط خاص دیگری را الزامی کرده باشد. هر عضو شورای مرکزی دارای یک رأی برابر است و رأی‌گیری به‌صورت علنی انجام می‌شود، مگر آنکه حداقل یک‌سوم اعضای حاضر درخواست رأی‌گیری مخفی کنند. در صورت تساوی آرا، رأی مدیر جلسه تعیین‌کننده خواهد بود. صورت‌جلسه شامل خلاصه مذاکرات، تصمیمات اتخاذشده و نتایج رأی‌گیری‌ها توسط دبیر یا منشی جلسه (که توسط مدیر جلسه انتخاب می‌شود) تنظیم و حداکثر ظرف ۴۸ ساعت پس از جلسه به اعضا ابلاغ می‌شود.
- نظارت و شفافیت: هیئت رئیسه شورای عمومی وظیفه نظارت بر رعایت آیین‌نامه در فرآیند تشکیل و برگزاری جلسات شورای مرکزی را بر عهده دارد. صورت‌جلسات شورای مرکزی باید در دسترس اعضای شورای عمومی قرار گیرد، مگر در مواردی که به دلایل موجه و با تأیید اکثریت مطلق شورای مرکزی، محرمانه تلقی شوند. هرگونه اعتراض به روند برگزاری جلسات یا تصمیمات اتخاذشده باید ظرف ۷۲ ساعت پس از ابلاغ صورت‌جلسه به‌صورت کتبی به هیئت رئیسه شورای عمومی ارائه شود. هیئت رئیسه موظف است ظرف یک هفته به اعتراض رسیدگی کرده و نتیجه را به شورای مرکزی اعلام نماید.

---

### ماده ۱۷: تکمیل ظرفیت شورای مرکزی در صورت خالی شدن کرسی‌ها

- **خالی شدن کرسی دبیر:** در صورت خالی شدن کرسی دبیر به هر دلیل، از جمله استعفا، عزل یا سایر موارد، نایب‌دبیر به‌عنوان سرپرست شورای مرکزی منصوب می‌شود. سرپرست موظف است ظرف مدت حداکثر یک ماه از تاریخ خالی شدن کرسی، انتخابات میان‌دوره‌ای را برای انتخاب دبیر جدید برگزار نماید. فرآیند انتخاب دبیر میان‌دوره‌ای مطابق با سازوکار انتخاب دبیر در شرایط عادی، مندرج در ماده مربوطه، اجرا می‌شود، با این تفاوت که مدیریت جلسه انتخاب دبیر و نایب‌دبیر جدید منحصراً بر عهده نایب‌دبیر دوره قبل است، مگر آنکه نایب‌دبیر خود کاندیدای دبیری باشد. در این صورت، مدیریت جلسه به هیئت رئیسه شورای عمومی واگذار می‌شود. نایب‌دبیر یا نماینده شورای ادوار موظف است معاون دانشجویی را برای حضور در جلسه دعوت نماید. شورای مرکزی با اکثریت مطلق آرا تصمیم می‌گیرد که آیا پس از انتخاب دبیر جدید، بازنگری در ترکیب سایر مناصب، از جمله نایب‌دبیر یا مسئولین کارگروه‌ها، لازم است یا خیر. در صورت عدم نیاز به بازنگری، مناصب موجود بدون تغییر به فعالیت خود ادامه خواهند داد.
- **خالی شدن کرسی نایب‌دبیر:** در صورت خالی شدن کرسی نایب‌دبیر به هر دلیل، از جمله استعفا، عزل یا انتخاب نایب‌دبیر به‌عنوان دبیر، وظایف نایب‌دبیر تا زمان انتخاب نایب‌دبیر جدید، حداکثر به مدت یک ماه، بر عهده دبیر شورای مرکزی خواهد بود. دبیر موظف است ظرف این مدت، حداقل دو نفر از اعضای فعال شورای عمومی را به‌عنوان کاندیدای نایب‌دبیری به شورای مرکزی معرفی کند. نایب‌دبیر جدید از میان کاندیداهای پیشنهادی، با کسب اکثریت نسبی آرای اعضای شورای عمومی انتخاب می‌شود. پس از انتخاب نایب‌دبیر جدید، بازنگری سایر مناصب شورای مرکزی ضرورتی ندارد، مگر آنکه شورای مرکزی با اکثریت مطلق آرا تصمیم دیگری اتخاذ نماید.
- به خالی شدن کرسی مسئول کارگروه در فصل مربوطه پرداخته شده است.

</details>

## فصل پنجم: کارگروه‌ها و زیرگروه‌ها

<details open>
<summary>مشاهده مواد فصل پنجم</summary>

<Admonition type="tip" title="راهنما">
این فصل به ساختار، نحوه انتخاب و وظایف کارگروه‌ها و زیرگروه‌های شورا می‌پردازد.
</Admonition>

### ماده ۱۸: تعریف و جایگاه

کارگروه‌ها و زیرگروه‌های شورای عمومی، بازوهای تخصصی و اجرایی شورای مرکزی هستند که با هدف پیگیری و اجرای موضوعات مشخص در راستای اهداف شورا فعالیت می‌کنند. کارگروه‌ها به‌عنوان واحدهای اصلی اجرایی و زیرگروه‌ها به‌عنوان هسته‌های عملیاتی تخصصی ذیل کارگروه‌های مادر تعریف می‌شوند. این نهادها زیر نظر شورای مرکزی عمل کرده و در راستای تحقق مصوبات شورای عمومی و مرکزی فعالیت می‌کنند.

---

### ماده ۱۹: ساختار و عضویت

هر کارگروه متشکل از یک مسئول، اعضای پیوسته و اعضای موقت است. ذیل هر کارگروه می‌توان زیرگروه‌های تخصصی تشکیل داد که وظایف مشخص و محدودتری را در راستای اهداف کارگروه مادر دنبال می‌کنند. اعضای موقت و پیوسته زیرگروه‌ها به‌ترتیب به‌عنوان اعضای موقت و پیوسته کارگروه مادر محسوب شده و تابع تمامی قوانین و مقررات مربوط به عضویت در کارگروه هستند.

- **عضو موقت:** هر دانشجوی علاقه‌مند مشغول به تحصیل در دانشگاه می‌تواند با ثبت‌نام و تأیید مسئول کارگروه یا زیرگروه مربوطه و تأیید نهایی کارگروه سازماندهی، به‌عنوان عضو موقت به کارگروه ملحق شود. اعضای موقت به‌عنوان شورایار شورای عمومی شناخته می‌شوند و از حقوق و وظایف تعریف‌شده در آیین‌نامه برخوردارند.
- **عضو پیوسته:** برای ارتقا به عضویت پیوسته، عضو موقت باید یک پروژه تعریف‌شده را با موفقیت به اتمام رسانده باشد، یا یک وظیفه مستمر را به تشخیص مسئول مربوطه به مدت حداقل یک ماه به طور مؤثر انجام داده باشد. سپس با پیشنهاد مسئول و تصویب اکثریت مطلق اعضای شورای مرکزی به این سطح ارتقا یابد. اعضای پیوسته در تصمیمات داخلی کارگروه خود حق رأی دارند.

پیش از هر جلسه شورای عمومی، وضعیت عضویت اعضای پیوسته بررسی می‌شود. عضویت پیوسته‌ای که بدون دلیل موجه غیرفعال باشد، با تصویب شورای مرکزی به عضویت موقت تنزل می‌یابد. تشخیص موجه یا غیرموجه بودن دلیل عدم فعالیت، با رأی اکثریت مطلق اعضای پیوسته کارگروه (به‌استثنای فرد موردنظر) انجام می‌شود.

---

### ماده ۲۰: انتخابات مسئولین

- **مسئول کارگروه سازماندهی:** پس از انتخاب دبیر، وی یکی از اعضای فعال یا شورایاران شورای عمومی را به‌عنوان کاندیدای مسئول کارگروه سازماندهی به شورای عمومی معرفی می‌کند. کاندیدای پیشنهادی در صورت کسب اکثریت مطلق آرای شورای مرکزی به‌عنوان مسئول این کارگروه تا پایان دوره منصوب می‌شود. در صورتی که کاندیدای معرفی‌شده اکثریت مطلق آرا را کسب نکند، دبیر می‌تواند تا حداکثر دو بار دیگر در همان جلسه کاندیدای جدیدی معرفی نماید. چنانچه پس از سه نوبت معرفی، مسئول کارگروه سازماندهی انتخاب نشود، شورای مرکزی مسئول انتخاب این مقام خواهد بود. در این حالت، مسئول کارگروه سازماندهی از میان اعضای فعال یا شورایاران شورای عمومی که کاندیداتوری خود را به‌صورت رسمی در شورای عمومی اعلام کرده‌اند، با کسب اکثریت نسبی آرای شورای مرکزی و تحت نظارت هیئت رئیسه شورای عمومی انتخاب می‌شود.
- **مسئول کارگروه:** مسئول هر کارگروه (به‌جز کارگروه سازماندهی) برای یک دوره از طریق رأی‌گیری در جلسه شورای عمومی و از میان اعضای فعال یا شورایاران شورای عمومی انتخاب می‌شود. انتخابات مسئولین کارگروه‌ها پس از تعیین دبیر در ابتدای دوره برگزار می‌شود. این انتخابات در یک فرآیند دو مرحله‌ای صورت می‌گیرد. در مرحله اول، کاندیدایی که موفق به کسب اکثریت مطلق آرای اعضای فعال حاضر شود، به عنوان مسئول انتخاب می‌گردد. در صورتی که در مرحله اول هیچ کاندیدایی حائز اکثریت مطلق نشود، انتخابات به مرحله دوم کشیده شده و دو کاندیدایی که بیشترین آرا را کسب کرده‌اند با یکدیگر رقابت می‌کنند. در مرحله دوم، کاندیدایی که اکثریت نسبی آرا را به دست آورد، انتخاب خواهد شد.
- **مسئول زیرگروه:** مسئول زیرگروه برای یک دوره با رأی اکثریت نسبی اعضای فعال حاضر در جلسه کارگروه مادر و از میان اعضای کارگروه انتخاب می‌شود. این انتخابات پس از انتخاب یا ابقای مسئول کارگروه مادر برگزار می‌گردد.

**تبصره ۱:** هر عضو از شورای عمومی حداکثر می‌تواند مسئول یک کارگروه باشد. در مورد مسئولیت زیرگروه‌ها محدودیتی مانند مسئولیت کارگروه وجود ندارد.

**تبصره ۲:** دبیر شورای مرکزی مسئولیت هیچ کارگروه یا زیرگروهی را به‌طور رسمی نمی‌تواند به‌عهده بگیرد.

---

### ماده ۲۱: بازنگری و آغاز دوره جدید عضویت

در ابتدای هر دوره و پس از انتخاب مسئول جدید هر کارگروه، عضویت اعضای دوره قبل (اعم از موقت و پیوسته) به صورت خودکار لغو نمی‌گردد. تداوم عضویت هر یک از اعضای سابق، منوط به احراز همزمان سه شرط است:

- ادامه داشتن شرایط عمومی عضویت (مانند اشتغال به تحصیل در دانشگاه)
- تأیید دبیر شورای مرکزی مبنی بر نیاز و تمایل به ادامه همکاری
- تأیید نهایی مسئول جدید کارگروه

عضویتی که مطابق این فرآیند تأیید شود، با همان وضعیت پیشین (موقت یا پیوسته) در دوره جدید ادامه خواهد یافت. با این حال، مسئول هر کارگروه موظف است حداکثر ظرف مدت یک هفته پس از انتصاب خود، اطمینان حاصل نماید که ساختار اولیه و حداقلی کارگروه تکمیل گردیده است. تحقق این امر می‌تواند از طریق تداوم عضویت اعضای سابق، معرفی افراد واجد شرایط جدید یا ترکیبی از هر دو روش صورت پذیرد. ساختار حداقلی برای تمام کارگروه‌ها شامل حضور حداقل دو عضو پیوسته علاوه بر مسئول کارگروه می‌باشد. افزون بر این، برای کارگروه‌های دارای زیرگروه الزامی است که هر زیرگروه تابعه نیز دارای یک مسئول و حداقل یک عضو پیوسته دیگر باشد؛ لازم به ذکر است که مسئول و عضو پیوسته هر زیرگروه، به صورت خودکار عضو پیوسته کارگروه مادر نیز محسوب شده و در شمارش اعضای مورد نیاز برای تحقق شرط عمومی آن کارگروه لحاظ می‌گردند.

پس از تکمیل و تأیید این ساختار حداقلی، مسئول کارگروه موظف است مراتب را به دبیر شورای مرکزی و کارگروه سازماندهی اعلام نماید. روند جذب سایر اعضای موقت و ارتقاء به عضویت پیوسته پس از این بازه، مطابق با ضوابط این آیین‌نامه، برای عموم دانشجویان باز خواهد بود.

---

### ماده ۲۲: وظایف و اختیارات مسئولین کارگروه و زیرگروه‌ها

- **وظایف مسئول کارگروه:** تعیین استراتژی، مدیریت جلسات، راهبری زیرگروه‌ها، توسعه و توانمندسازی اعضا، مدیریت منابع، عضویت در شورای مرکزی، گزارش‌دهی، انتقال تصمیمات، سخنگوی رسمی، نظارت بر حسن اجرا، تایید عضویت اولیه، حل اختلاف داخلی، مسئولیت‌پذیری
- **وظایف مسئول زیرگروه:** مدیریت پروژه، تقسیم وظایف، برگزاری جلسات تخصصی، ایجاد انگیزه، ارتباط با مسئول کارگروه، گزارش‌دهی مستمر، انتقال اطلاعات، اجرای مستقیم وظایف، تضمین کیفیت، جمع‌آوری داده‌ها، پاسخگویی به مسئول کارگروه

---

### ماده ۲۳: شرح وظایف کارگروه‌ها و زیرگروه‌ها

هر کارگروه و زیرگروه وظایف تخصصی محول‌شده را دنبال می‌کند. شرح وظایف هر کارگروه و زیرگروه در اسناد تکمیلی شورا به تفصیل آمده است.

---

### ماده ۲۴: برگزاری جلسات کارگروه‌ها و زیرگروه‌ها

- حد نصاب جلسات: جلسات کارگروه‌ها و زیرگروه‌ها با حضور اکثریت مطلق اعضای پیوسته (بیش از نیمی از اعضای پیوسته) رسمیت می‌یابد.
- برنامه‌ریزی جلسات: جلسات باید طبق برنامه‌ای منظم و از پیش اعلام‌شده توسط مسئول کارگروه یا زیرگروه برگزار شود. فراخوان جلسات حداقل ۴۸ ساعت پیش از برگزاری، همراه با دستور جلسه، به اطلاع تمامی اعضای پیوسته و موقت کارگروه یا زیرگروه مربوطه می‌رسد.
- صورت‌جلسات: تمامی جلسات باید صورت‌جلسه مکتوب داشته باشند که شامل موضوعات مطرح‌شده، تصمیمات اتخاذشده، و نتایج رأی‌گیری‌ها باشد. صورت‌جلسات باید حداکثر ظرف ۷۲ ساعت پس از برگزاری جلسه به شورای مرکزی ارائه و در آرشیو شورا ثبت شود.
- نظارت: هیئت رئیسه شورای عمومی بر رعایت نظم، شفافیت، و پایبندی به آیین‌نامه در جلسات کارگروه‌ها و زیرگروه‌ها نظارت دارد.
- جلسات فوق‌العاده: در صورت نیاز به برگزاری جلسه فوق‌العاده، مسئول کارگروه یا زیرگروه موظف است با هماهنگی شورای مرکزی و اطلاع‌رسانی حداقل ۲۴ ساعته به اعضا، جلسه را برگزار کند.

---

### ماده ۲۵: جایگزینی مسئول کارگروه‌ها و زیرگروه‌ها

- جایگزینی مسئول کارگروه: در صورت استعفا، عزل، یا خالی شدن کرسی مسئول کارگروه (به‌جز مسئول کارگروه سازماندهی) به هر دلیل، شورای مرکزی موظف است ظرف مدت دو هفته انتخابات فوق‌العاده‌ای در جلسه شورای عمومی برگزار کند. مسئول جدید با کسب اکثریت مطلق آرای اعضای فعال حاضر در جلسه شورای عمومی و برتری نسبی در مقایسه با سایر کاندیداها (در صورت وجود) برای مدت باقی‌مانده دوره انتخاب می‌شود. تا زمان انتخاب مسئول جدید، یکی از اعضای پیوسته کارگروه، با پیشنهاد شورای مرکزی و تأیید هیئت رئیسه، به‌عنوان سرپرست موقت کارگروه منصوب می‌شود.
- جایگزینی مسئول کارگروه سازماندهی: در صورت خالی شدن کرسی مسئول کارگروه سازماندهی، دبیر شورای مرکزی موظف است ظرف مدت دو هفته، کاندیدای واجد شرایط (از میان اعضای فعال یا شورایاران شورای عمومی) را به شورای مرکزی معرفی کند. کاندیدای پیشنهادی با کسب اکثریت مطلق آرای شورای مرکزی به‌عنوان مسئول کارگروه سازماندهی برای مدت باقی‌مانده دوره منصوب می‌شود. در صورت عدم کسب اکثریت مطلق، دبیر می‌تواند یک نوبت دیگر کاندیدای جدیدی معرفی کند. اگر پس از دو نوبت معرفی، مسئول انتخاب نشود، شورای مرکزی با رأی اکثریت نسبی و تحت نظارت هیئت رئیسه، مسئول جدید را از میان کاندیداهای واجد شرایط که کاندیداتوری خود را به‌صورت رسمی اعلام کرده‌اند، انتخاب می‌کند. تا زمان انتخاب مسئول جدید، دبیر شورای مرکزی یا یکی از اعضای پیوسته کارگروه سازماندهی، با تأیید هیئت رئیسه، به‌عنوان سرپرست موقت منصوب می‌شود.
- جایگزینی مسئول زیرگروه: در صورت خالی شدن کرسی مسئول زیرگروه، مسئول کارگروه مادر به‌طور موقت اداره زیرگروه را برعهده می‌گیرد. فرآیند انتخاب مسئول جدید زیرگروه مطابق فرآیند انتخاب آن در حالت عادی و تا حداکثر دو هفته پس از خالی شدن کرسی مسئول زیرگروه انجام خواهد شد.

</details>

## فصل ششم: برگزاری انتخابات شوراهای واحد

<details open>
<summary>مشاهده مواد فصل ششم</summary>

<Admonition type="tip" title="راهنما">
این فصل به سازوکار اجرایی انتخابات شوراهای صنفی واحدها و فرآیند انتقال مسئولیت بین دوره‌ها می‌پردازد.
</Admonition>

### ماده ۲۶: مقدمه و مرجعیت

این فصل به منظور شفاف‌سازی و تعیین دقیق سازوکارهای اجرایی انتخابات شوراهای صنفی واحدها و فرآیند انتقال مسئولیت بین دوره‌ها، در چارچوب و به عنوان مکمل «شیوه‌نامه اجرایی شوراهای صنفی-رفاهی دانشجویان دانشگاه‌های کشور» تدوین گردیده و مفاد آن برای کلیه ارکان و اعضای شورا لازم‌الاجرا است.

---

### ماده ۲۷: تشکیل نهادهای انتخاباتی

هیئت رئیسه شورای عمومی هر دوره، موظف است حداکثر تا پایان فروردین ماه هر سال، فرآیند تشکیل «کمیته اجرایی انتخابات» و انتخاب «نماینده دانشجویی در کمیته نظارت بر انتخابات» را مدیریت و اجرا نماید. داوطلبان عضویت در کمیته اجرایی یا نمایندگی در کمیته نظارت باید حائز تمام شرایط زیر باشند:

- عضو شورای عمومی باشند
- دارا بودن سابقه حداقل یک دوره عضویت در یکی از شوراهای صنفی واحدها
- قصد کاندیداتوری در انتخابات پیش‌رو را نداشته باشند
- تعهد کتبی مبنی بر رعایت کامل بی‌طرفی در تمام مراحل انتخابات ارائه دهند

کمیته اجرایی انتخابات متشکل از ۳ عضو اصلی و ۲ عضو علی‌البدل خواهد بود که با نظارت و مدیریت هیئت رئیسه انتخاب می‌شوند. رأی‌گیری به صورت مخفی انجام شده و هر عضو فعال حق رأی به حداکثر ۳ نفر را دارد. افرادی که به ترتیب حائز اکثریت نسبی آرا شوند، به عنوان اعضای اصلی و دو نفر بعدی به عنوان اعضای علی‌البدل انتخاب می‌گردند. اعضای اصلی منتخب کمیته اجرایی موظفند ظرف ۴۸ ساعت پس از انتخاب، از میان خود یک نفر را به عنوان «دبیر کمیته اجرایی» انتخاب نمایند.

نماینده دانشجویی در «کمیته نظارت بر انتخابات» نیز مشابه فرآیند انتخاب کمیته اجرایی و طی یک رأی‌گیری مستقل انتخاب می‌شود. فردی که حائز اکثریت نسبی آرا گردد، به عنوان نماینده دانشجویی معرفی خواهد شد.

**تبصره:** در صورتی که پس از پایان مهلت فراخوان، برای هر یک از جایگاه‌های «عضویت در کمیته اجرایی» یا «نمایندگی کمیته نظارت» داوطلب به تعداد کافی وجود نداشته باشد، مسئولیت شناسایی و ترغیب افراد واجد شرایط برای آن جایگاه خالی، به شورای مرکزی واگذار می‌گردد.

---

### ماده ۲۸: تقویم و فرآیند اجرایی انتخابات

کلیه فرآیندها و مراحل اجرایی انتخابات شوراهای واحد، شامل ثبت‌نام، بررسی صلاحیت، نحوه تبلیغات، رأی‌گیری، شمارش آرا و رسیدگی به اعتراضات، باید مطابق با ترتیبات مندرج در «شیوه‌نامه اجرایی شوراهای صنفی-رفاهی دانشجویان دانشگاه‌های کشور» صورت پذیرد. کمیته اجرایی انتخابات موظف است فرآیند برگزاری انتخابات را از هفته اول اردیبهشت ماه هر سال آغاز نماید. کلیه مراحل انتخابات، اعم از دور اول و برگزاری دور دوم احتمالی، باید به نحوی مدیریت و اجرا گردد که نتایج نهایی و تأیید شده تمامی واحدها، حداکثر تا پایان خرداد ماه مشخص شده باشد.

---

### ماده ۲۹: سازوکار رسیدگی به اعتراضات

کمیته ناظر بر انتخابات موظف است همزمان با انتشار فراخوان رسمی انتخابات، جزئیات کامل فرآیند رسیدگی به اعتراضات را منتشر نماید. این اطلاع‌رسانی باید به طور شفاف موارد زیر را مشخص کند:

- مهلت دقیق ارائه اعتراض برای هر مرحله (شامل رد صلاحیت و نتایج)
- قالب و نحوه ارائه اعتراض
- مرجع رسمی دریافت اعتراض
- فرآیند کلی و زمان‌بندی رسیدگی توسط کمیته نظارت

---

### ماده ۳۰: فرآیند انتقال دوره و انتخاب دبیر مرکزی

پس از اتمام کامل فرایند انتخابات و تأیید انتخاب دبیران در تمامی شوراهای واحد، کمیته اجرایی انتخابات موظف است لیست رسمی و نهایی دبیران منتخب کلیه واحدها را تهیه نماید.

کمیته اجرایی انتخابات مسئولیت برگزاری جلسه انتخاب دبیر شورای مرکزی دوره جدید را بر عهده دارد. این کمیته موظف است حداکثر ظرف مدت یک هفته پس از نهایی شدن لیست دبیران، جلسه مذکور را با حضور تمامی آنان فراخوان داده و مدیریت نماید. فرآیند انتخاب دبیر شورای مرکزی، مطابق با سازوکار مندرج در ماده ۱۳ این آیین‌نامه صورت خواهد پذیرفت.

مأموریت کمیته اجرایی انتخابات، پس از تنظیم و امضای صورت‌جلسه انتخاب دبیر مرکزی دوره جدید و تحویل آن به معاونت دانشجویی و هیئت رئیسه منتخب شورای عمومی دوره جدید، رسماً به پایان می‌رسد.

</details>

## فصل هفتم: شورای ادوار

<details open>
<summary>مشاهده مواد فصل هفتم</summary>

<Admonition type="tip" title="راهنما">
این فصل به ساختار و وظایف شورای ادوار (مرجع انتقال تجربه و مشورت) می‌پردازد.
</Admonition>

### ماده ۳۱: تعریف و ساختار

شورای ادوار، رکن مشورتی و مرجع تجربه‌های پیشین شوراست که متشکل از تمامی اعضای ادوار شورای مرکزی (از جمله شورای مرکزی وقت) است.

کارگروه سازماندهی شورای مرکزی وقت، موظف است فهرست کامل و به‌روز اعضای شورای ادوار را تهیه کرده و یک راه ارتباطی رسمی و دائمی (مانند گروه یا لیست ایمیل) برای این شورا ایجاد و مدیریت نماید. اعضای شورای ادوار در ابتدای هر دوره فعالیت شورا، از میان خود یک نفر را به عنوان «هماهنگ‌کننده شورای ادوار» برای مدت یک دوره انتخاب می‌کنند. انتخاب هماهنگ‌کننده با کسب اکثریت نسبی آرای اعضایی که در رأی‌گیری شرکت کرده‌اند، صورت می‌پذیرد. وظیفه هماهنگ‌کننده، تسهیل ارتباطات داخلی، مدیریت فرآیندهای رأی‌گیری در شورای ادوار، و ایفای نقش به عنوان نقطه تماس اصلی این شورا با سایر ارکان شورای صنفی است.

در مواردی که طبق این آیین‌نامه، نیاز به اخذ نظر مشورتی یا تصمیم‌گیری شورای ادوار باشد (مانند انتخاب کمیته ویژه تفسیر یا کمیته نظارت بر انتخابات)، هماهنگ‌کننده موظف است موضوع را به اطلاع کلیه اعضا رسانده و بستری برای بحث و رأی‌گیری فراهم کند. تصمیمات شورای ادوار، از جمله انتخاب اعضای کمیته‌های ویژه، با رأی اکثریت نسبی اعضای حاضر در رأی‌گیری اتخاذ می‌گردد، مگر آنکه در این آیین‌نامه ترتیب دیگری مقرر شده باشد.

---

### ماده ۳۲: وظایف و اختیارات

- ارائه مشاوره به ارکان شورا، به ویژه شورای مرکزی، در هنگام مواجهه با مسائل پیچیده
- تشکیل «کمیته ویژه تفسیر» در صورت بروز اختلاف بر سر تفسیر آیین‌نامه، به درخواست هیئت رئیسه شورای عمومی
- نظارت بر انتخابات میان‌دوره‌ای هیئت رئیسه در صورت استعفای دسته‌جمعی آن هیئت

</details>

## فصل هشتم: مقررات تکمیلی

<details open>
<summary>مشاهده مواد فصل هشتم</summary>

<Admonition type="tip" title="راهنما">
این فصل به مقررات تکمیلی، تفسیر آیین‌نامه، اصلاحات، حل اختلاف و تدوین شیوه‌نامه‌های اجرایی می‌پردازد.
</Admonition>

### ماده ۳۳: پروتکل ارتباطات و سخنگوی رسمی

- سخنگوی اصلی و رسمی شورای صنفی دانشجویان، دبیر شورای مرکزی است. هرگونه بیانیه، موضع‌گیری رسمی و ارتباط با رسانه‌ها و مسئولین ارشد دانشگاه در مسائل کلان، منحصراً از طریق وی یا نماینده‌ای که به صورت کتبی از طرف او و با تأیید شورای مرکزی تعیین شده باشد، انجام می‌شود.
- مسئولین کارگروه‌ها سخنگوی رسمی کارگروه خود در تعاملات داخلی شورا و در حوزه تخصصی خود هستند، اما موضع‌گیری عمومی آن‌ها باید در چارچوب سیاست‌های مصوب شورای مرکزی باشد.
- هرگونه بیانیه رسمی، نامه سرگشاده یا موضع‌گیری که قرار است از کانال‌های رسمی شورا منتشر شود، باید پیش از انتشار به تصویب اکثریت مطلق اعضای شورای مرکزی برسد.
- اظهارات شخصی اعضای شورا در فضای عمومی و شبکه‌های اجتماعی، موضع رسمی شورا تلقی نشده و شورا هیچ‌گونه مسئولیتی در قبال اظهارنظرهای شخصی اعضای خود که در خارج از مجاری رسمی بیان می‌شود، بر عهده ندارد.

---

### ماده ۳۴: نظام نظارت و حل اختلاف

- مرجع اولیه تفسیر، نظر نهایی دبیر، نایب‌دبیر و مسئول کارگروه سازماندهی است. در صورتی که این سه نفر در تفسیر به اتفاق نظر نرسند، یا در صورتی که هیئت رئیسه شورای عمومی یا اکثریت مطلق اعضای شورای مرکزی، تفسیر ارائه شده را مغایر با روح یا متن آیین‌نامه تشخیص دهند، موضوع برای داوری نهایی به «کمیته ویژه تفسیر» ارجاع داده می‌شود. این کمیته متشکل از ۳ عضو شورای ادوار (که عضو شورای مرکزی وقت نباشند و توسط شورای ادوار انتخاب می‌شوند) خواهد بود و رأی آن برای تمام ارکان شورا نهایی و لازم‌الاجرا است. هیئت رئیسه موظف است فرآیند تشکیل این کمیته را مدیریت کند.
- مرجع اولیه رسیدگی به شکایات، کارگروه سازماندهی است. اگر شکایت از خود این کارگروه باشد، مسئولین رسیدگی به آن دبیر و نایب‌دبیر خواهند بود.
- **تبصره:** درخواست شورای مرکزی برای محرمانه شدن مذاکرات، تنها با تأیید نهایی اکثریت مطلق هیئت رئیسه شورای عمومی معتبر است.

---

### ماده ۳۵: استیضاح و عزل

- درخواست استیضاح یا عزل باید به صورت کتبی، با ذکر دلایل مستند و امضای حداقل یک‌پنجم اعضای فعال، به هیئت رئیسه شورای عمومی تقدیم گردد. هیئت رئیسه موظف است ظرف مدت ۷۲ ساعت، درخواست را بررسی و در صورت احراز شرایط شکلی (تعداد امضا و کتبی بودن)، آن را اعلام وصول کرده و رسماً به فرد مورد نظر ابلاغ نماید.
- هیئت رئیسه موظف است حداکثر ظرف مدت دو هفته پس از اعلام وصول، جلسه فوق‌العاده شورای عمومی را با دستور کار مشخص «استیضاح» برگزار کند. مدیریت کامل این جلسه، از جمله تعیین زمان‌بندی برای صحبت طرفین و نظارت بر حفظ نظم و بی‌طرفی، منحصراً بر عهده هیئت رئیسه شورای عمومی است.
- فرد استیضاح‌شونده حق دارد در جلسه حضور یافته و به مدت حداقل ۳۰ دقیقه به صورت کامل از عملکرد خود دفاع نماید. همچنین، وی می‌تواند مستندات و مدارک خود را جهت روشنگری به اعضای حاضر در جلسه ارائه دهد.
- پس از اتمام دفاعیات و بخش پرسش و پاسخ، ابتدا در خصوص «کفایت توضیحات و قانع‌کننده بودن عملکرد» رأی‌گیری مخفی به عمل می‌آید. در صورتی که اکثریت مطلق اعضای فعال حاضر، توضیحات را کافی ندانند، پیشنهاد «عزل» فرد مورد نظر به رأی گذاشته می‌شود. تصویب عزل، منوط به کسب اکثریت مطلق آرای اعضای فعال حاضر در جلسه خواهد بود.

---

### ماده ۳۶: اصلاح آیین‌نامه

هرگونه تغییر در مفاد این آیین‌نامه، با پیشنهاد کارگروه سازماندهی و تصویب دو سوم اعضای فعال حاضر در جلسه‌ای از شورای عمومی که با حضور حداقل نیمی از کل اعضای فعال تشکیل شده باشد، لازم‌الاجرا می‌گردد.

---

### ماده ۳۷: موارد سکوت

در مواردی که این آیین‌نامه مسکوت است، تصمیم‌گیری اولیه بر عهده شورای مرکزی با تمرکز بر تصمیم و پیشنهاد مسئول کارگروه سازماندهی است. این تصمیم باید به عنوان «رویه موقت» ثبت و در اولین فرصت جهت تبدیل به قانون و یا جهت اصلاح آیین‌نامه، به شورای عمومی ارائه گردد.

---

### ماده ۳۸: تدوین شیوه‌نامه‌های اجرایی

به منظور تشریح دقیق‌تر فرآیندها و ایجاد وحدت رویه، شورای مرکزی می‌تواند پیش‌نویس «شیوه‌نامه‌های اجرایی» را در موضوعات مختلف تدوین نماید. این شیوه‌نامه‌ها نباید در تضاد با مفاد این آیین‌نامه باشند و تصویب نهایی و لازم‌الاجرا شدن آن‌ها منوط به کسب رأی اکثریت مطلق اعضای فعال حاضر در شورای عمومی است. شیوه‌نامه‌های مصوب، به عنوان سند مکمل آیین‌نامه تلقی می‌شوند.

</details>

## فصل نهم: پیوست‌ها

<details open>
<summary>مشاهده مواد فصل نهم</summary>

<Admonition type="tip" title="راهنما">
این فصل شامل جداول، نمونه فرم‌ها و اسناد تکمیلی آیین‌نامه است.
</Admonition>

### پیوست ۱: جدول زمان‌بندی رویدادهای مهم در طول یک دوره

(در این بخش جدول زمان‌بندی فعالیت‌های قطعی و خاص شورا، مطابق متن اصلی آیین‌نامه، قرار می‌گیرد.)

---

### پیوست ۲: جدول حد نصاب‌ها و آرا

(در این بخش جدول حد نصاب‌های قانونی برای تصمیمات و انتخابات مختلف شورا، مطابق متن اصلی آیین‌نامه، قرار می‌گیرد.)

---

### سایر پیوست‌ها

(در این بخش می‌توان نمونه فرم‌ها، راهنماها و اسناد تکمیلی دیگر را به صورت جداول یا لیست اضافه کرد.)

</details>

</div>
